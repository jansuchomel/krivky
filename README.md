Parametrický popis křivek
======

Tato sbírka úloh vznikla jako maturitní práce na Smíchovské střední průmyslové škole ve školním roce 2013/2014 v rámci projektu Evropské unie OPPA ve spolupráci s Fakultou architektury Českého vysokého učení technického v Praze.
K matematice mám kladný vztah a proto jsem si vybral téma týkající se právě matematiky, konkrétně parametrický popis rovinných a prostorových křivek. Vzhledem k tomu, že k pochopení matematiky jsou důležité názorné příklady, rozhodl jsem se vytvořit sbírku řešených příkladů. Doplnil jsem též ukázky křivek z praxe.
Látka navazuje na středoškolskou matematiku, od čtenáře se předpokládá znalost analytické geometrie a znalost derivování.
Text byl vytvořen v programu LaTeX, obrázky rovinných křivek v programech *Geogebra* a *Sage Math* a obrázky prostorových křivek byly vytvořeny v programovacím jazyku *Python* za použití knihovny *Matplotlib*. Další úpravy obrázků byly provedeny ve vektorovém grafickém editoru *Inkscape*. Všechen software použitý při tvorbě sbírky je volně dostupný pod svobodnými licencemi.
